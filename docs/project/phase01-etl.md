---
title: Messanger
description: 'Lets get together ...'
---

![](./images/project.jpg)

همانطور که احتمالا حدس زده‌اید، پروژه نهایی دوره، طراحی و ساخت یک پیام‌رسان است. در ادامه به بیان نیازمندی‌های پروژه می‌پردازیم. توجه کنید که در این فاز، برخلاف فاز‌های قبلی آموزش، معنای وجود یک مسیر مشخص و تعیین شده، وجود نخواهد داشت و ما صرفا به بیان **حداقل نیازمندی** می‌پردازیم. اینکه چگونه به آن پاسخ بدهید، تصمیم با شماست!
همچنین از هر تیم، یک نفر (به انتخاب خود اعضا) که توانمندی نرم و سخت مناسبی داشته باشد، به عنوان مدیر انتخاب می‌شود و از آن پس، تعامل منتور‌ها با سرپرست تیم‌ خواهد بود، نه تک‌تک اعضا. این فرد مسئولیت کلی تیم، مدیریت و توزیع تسک‌ بین افراد را نیز خواهد داشت.

# نیازمندی‌ها
در فضای کسب‌وکارها و بخصوص استارتاپ‌ها مفهومی وجود دارد به نام Minimum Viable Product یا همان «حداقل محصول قابل ارائه». این مفهوم از این جهت مهم است که شما سعی کنید به طور گام به گام و قدم به قدم، به بهبود و افزودن امکانات پروژه بپردازید. به همین جهت نیز، ما در چند بخش به بیان نیازمندی‌ها خواهیم پرداخت. در بخش اول، حداقل نیازمندی‌ها را بیان خواهیم کرد و در بخش‌های بعد، به مرور نیازمندی‌ها پیچیده‌تر خواهند شد.
:::caution
اکیدا توصیه می‌شود که در برنامه‌ریزی و ساخت پروژه از این الگو استفاده کنید و سعی نکنید تمام پروژه و امکاناتش را یکجا بسازید!
:::

به طور کلی، شما آزادید در کلیه مفاد پروژه از خلاقیت و ایده‌های خود، چه در پیاده‌سازی و چه در تعریف قابلیت‌های بیشتر، استفاده کنید. در هر مورد نیز که نیاز به تصمیم‌گیری داشته باشیم، خودتان تصمیم‌گیر خواهید بود و پاسخ یکتایی برای حل مسائل وجود نخواهد داشت. در یک کلام، شما مالک این استارتاپ پیام‌رسانی هستید!

در هر مورد از نیازمندی‌های زیر، بررسی ابزار‌های مشابه (پیام‌رسان سروش‌پلاس، تلگرام، واتساپ و …) می‌تواند مفید باشد.

## مقدمات
در گام اول سعی داریم به حداقلی‌ترین مسائل برای ارسال و دریافت پیام بین کاربران بپردازیم. لازم است به طور دقیق هر یک از این نیازمندی‌ها را وارسی کنید و آن‌ها را به گام‌های کوچک‌تر تبدیل کنید. در نتیجه این کار، هم ابعاد مسئله شفاف‌تر می‌شود و هم برنامه‌ریزی بهتری خواهید داشت.

:::tip
تلاش‌ کنید از اندیشیدن بیش از حد به عمق مسائل بپرهیزید، همچنین اما ساده از کنار هر کدام عبور نکنید، ایده‌های موجود برای فاز‌های بعد را نیز مطالعه کنید و با نیم‌نگاهی به کلیت مسئله، موجودیت‌های خود را طراحی کنید تا در ادامه کمتر مجبور به تغییر آن‌ها شوید. اما بدانید که حتما و قطعا مجبور به تغییر برخی تصمیماتتان خواهید شد. پس منعطف باشید و از تغییر نهراسید!
:::

### ثبت‌نام و ورود
در حداقلی‌ترین حالت لازم است یک کاربر با استفاده از یک نام کاربری، ایمیل و رمز عبور، در سامانه ثبت‌نام کند. توجه شود که در این پروژه، مفهوم شماره‌ تلفن را نخواهیم داشت و از نام‌کاربری یا ایمیل به عنوان شماره‌تلفن استفاده خواهیم کرد. همچنین در این فاز، نیازی به ارسال کد ثبت‌نام (مشابه پیام‌رسان‌ها)‌ نیست.

### لیست مخاطبین
هر کاربر، لیستی از مخاطبین را خواهد داشت. باید بتوانیم یک کاربر را به لیست مخاطبین خود اضافه کنیم. در نتیجه، ما باید بتوانیم:
* لیست مخاطبین خود را ببینیم
* یک کاربر را با نام دلخواه خودمان (مشابه پیام‌رسان‌ها) به مخاطبین خود اضافه کنیم.

### آغاز چت و ارسال و دریافت پیام
مهم‌ترین نیازمندی یک پیام‌رسان، ارسال و دریافت پیام است. لازم است بتوانیم از طریق لیست چت‌ها و یا لیست مخاطبین، یک گفت‌وگوی جدید را آغاز و پیام، رد و بدل کنیم. طبیعی است با ارسال یک پیام به گیرنده، یک گفت‌وگوی جدید نیز برای او ایجاد خواهد شد تا پیام را مشاهده کند.
:::info
منظور از پیام، ساده‌ترین حالت پیام، یعنی پیام متنی است. همچنین جزییات مربوط به seen و استایل‌دهی (بولد، ایتالیک و …) در فاز‌های بعد مطرح خواهد شد.
:::

همچنین لازم است، لیست چت‌های انجام شده را نیز ببینیم.

### پروفایل
اطلاعات کاربری هر فرد از جمله نام کاربری، بیوگرافی، عکس پروفایل، ایمیل و … نیز مشابه دیگر پیام‌رسان‌ها باید قابل نمایش باشد.
در گام اول می‌توانید از عکس‌های پیشفرض برای هر مخاطب استفاده کنید و موضوع افزودن و یا حذف عکس پروفایل را در فاز بعدی بررسی کنید. (این موضوع با مسئله ارسال پیام حاوی فایل اشتراکاتی خواهد داشت)

## کمی بیشتر
در این قسمت به بیان برخی ایده‌های بیشتر برای بهبود پیام‌رسان خود می‌پردازیم. این موارد صرفا برای بارش فکری بیان شده‌اند و لزومی به پیاده‌سازی آن‌ها نیست. (این لیست آپدیت خواهد شد)

### ثبت‌نام
* ارسال کد به ایمیل کاربر و اعتبارسنجی

### پیام
* امکان استایل‌دهی به متن پیام (bold، italic، link و …)
* نمایش ایموجی در متن پیام
* ارسال فایل (دایکیومنت، ویدیو، صوت و تصویر و ….) + (یک فایل می‌تواند کپشن نیز داشته باشد)
* نمایش seen برای یک پیام
* امکان اجرای فایل‌های ویدیو‌یی، صوتی و تصویری
* پین کردن پیام‌ها در چت (یک یا بیشتر)
* فوروارد پیام
* نمایش تعداد پیام‌های خوانده نشه چت

### جست‌وجو
* جست‌وجوی متنی بین پیام‌های یک چت
* جست‌وجوی صفحه اول پیام‌رسان، بین تمام کاربران پیام‌رسان
* جست‌وجوی صفحه اول پیام‌رسان، بین تمام چت‌های کاربر و مخاطبین او
* جست‌وجوی صفحه اول پیام‌رسان، بین تمام پیام‌های کاربر

### کاربر
* امکان افزودن یا حذف عکس پروفایل (یک یا چند‌تا)
* نمایش آخرین وضعیت کاربر (last seen، is typing و …)
* امکان ویرایش اطلاعات کاربری
